---
title: Android-tablets for the classical musician
date: 2019-08-14
lang: en
lang-ref: android-tablets
---

De klassieke musicus wordt omgeven door traditie. Dat zorgt voor een rijke voedingsbodem maar staat vernieuwing soms in de weg. Dat ene koorlid met een tablet in z'n handen valt niet per se in positieve zin op.

Waar de schoen wringt bij technologie en muziek is vaak de betrouwbaarheid. Het rampscenario is de technologie die plotseling de geest geeft midden in een concert. Wat dan? Reden genoeg voor velen om de technologie nog maar te mijden.

Apple-producten zijn sterk vertegenwoordigd in de muziekwereld, maar Android-producten zijn altijd goedkoper, hebben een grotere kans [open-source](https://youtu.be/a8fHgx9mE5U) te zijn en, mijns inziens, vaak beter. (Ik ben geen fan van Apple. Misschien schrijf ik daar later meer over, maar [hier staan al een aantal goede argumenten.](https://stallman.org/apple.html)) In dit artikel heb ik het dus over Android-tablets.

## Een tablet uitkiezen

Let wel: tablets. Elke tablet een iPad noemen is een beetje als elke spelcomputer een Nintendo noemen. Kan je doen, maar het dateert je wel een beetje.

Het interessante van tablets voor musici is natuurlijk voornamelijk de mogelijkheid om de tablet voor bladmuziek te gebruiken. Scheelt printpapier, daarmee bomen en het milieu, en scheelt bovendien fysieke opslagruimte van al die bomen in je bladmuziekkast.

Let bij het uitkiezen van een tablet op deze dingen:

<figure class="fr-l w-50-l ml-auto-l fr-m w-50-m ml-auto-m br3 ma1 ba b--light-gray">
	<img src="/images/blog/2019/Screenshot_20190814-210739_Total Commander.jpg" alt="Opslag" class="br3 br--top">
	<figcaption class="tc">Grote verzamelingen bladmuziek kunnen al snel groot worden.</figcaption>
</figure>

- **Opslagmogelijkheid.** Als je een boel bladmuziek hebt kan het verstandig zijn te kijken naar een tablet met veel opslagruimte. Zeker ingescande bladmuziek in pdf-vorm kan oplopen qua bestandsgrootte, omdat het feitelijk een serie in pdf gegoten afbeeldingen zijn, vaak op hoge resolutie.

  - Je kan overwegen een tablet te nemen met ruimte voor een sd-kaart. Dat kan het makkelijker maken gegevens met anderen te delen, nieuwe bladmuziek op de tablet te zetten en door meerdere sd-kaarten te gebruiken heb je zelfs praktisch oneindige ruimte voor meer bestanden (gezien die dingen zo klein zijn).
  - Voor toegevoegd praktisch nut kan je ook overwegen je bladmuziekvoorraad in de _cloud_ op te slaan. Voordelen:
    1. Minder opslagruimte op de tablet nodig.
    2. Makkelijker om je bladmuziek met anderen te delen: het staat al online en je hoeft alleen nog maar een link te genereren.
    3. Bladmuziek is automatisch beschermd tegen falende opslagapparatuur.
  - Het nadeel is wel dat je afhankelijk bent van een internetverbinding voor de bladmuziek die je nog niet naar de harde schijf van je tablet hebt gedownload.

<figure class="fr-l w-50-l ml-auto-l fr-m w-50-m ml-auto-m br3 ma1 ba b--light-gray">
	<img src="/images/blog/2019/s-pen.jpg" alt="S-pen" class="br3 br--top">
	<figcaption class="tc">De <a href="https://www.samsung.com/nl/i/tablet/s-pen/">S-pen</a> die bij sommige Samsung-tablets werkt.</figcaption>
</figure>

- **Stylus-integratie.** Sommige Android-tablets worden geleverd met een elektronische "actieve" _stylus_, een pen voor touch screens.

  - Hiermee kan je bijvoorbeeld op een knopje op de pen drukken om van functie te veranderen. Leuk, maar niet noodzakelijk.
  - Echter, wat zo'n pen écht onderscheidt van een "passieve" stylus is de zogenaamde _palm rejection_: de mogelijkheid je handpalm op het scherm te laten rusten terwijl je schrijft. Dit maakt veel verschil bij het maken van aantekenen. Schrijven zonder je hand op het scherm te laten rusten is erg ongemakkelijk.

- **Batterijgrootte.** Je wilt koste wat kost vermijden dat je tablet tijdens een concert uitvalt door stroomgebrek. Een grote batterij kan hieraan bijdragen.
- **Bluetooth.** Het is een populaire combinatie om een bluetooth-pedaal te gebruiken in combinatie met een tablet met bladmuziek. Als zanger heb ik het niet nodig, maar als je een instrument in je handen hebt heb je vaak geen handen over om op het scherm te tikken om de bladzijde om te slaan. En gezien je met de meeste tablets maar één pagina tegelijk op het scherm kan tonen moet je wel vaker omslaan dan met een boekje.
  - Let op de versie van Bluetooth in je tablet. Een hogere versie is altijd beter, want deze verbruikt minder stroom en heeft een betrouwbaardere verbinding. [De allernieuwste versie is momenteel 5.0](https://computertotaal.nl/artikelen/blog/wat-is-bluetooth-50-en-wat-kun-je-ermee?API_COOKIE_REDIRECTED=True), maar versie 4.2 zou ook al lang betrouwbaar genoeg moeten zijn om een concert mee te kunnen geven zonder angst voor verbindingsverlies.
- **Schermgrootte.** Om bladmuziek die bedoeld is voor A4 (of groter!) goed te kunnen tonen is het belangrijk een tablet te nemen met een scherm dat groot genoeg is. Toch is een scherm zo groot als A4 meestal niet nodig: goede apps om bladmuziek mee weer te geven kunnen de paginamarges automatisch van de muziek afsnijden, waardoor de noten uiteindelijk toch (bijna) even groot als op papier worden weergegeven.
  - Ik heb zelf een tablet van 10.5 inch (1200x1920 pixels), wat voor mij nét groot genoeg is. De noten en tekst zijn vaak iets kleiner dan op papier, maar nog steeds leesbaar genoeg. Ik hou mijn tablet echter in mijn handen en kan 'm dus makkelijk dichter bij mijn hoofd brengen. Als dat voor je instrument minder makkelijk gaat kan je overwegen te kijken voor een groter scherm.

## Gebruik van de tablet

Ervaring wijst wel uit dat je er verstandig aan doet eerst in je eentje uitgebreid ervaring op te doen met de tablet voor je hem in het openbaar gebruikt. Op het moment dat je niet gelijk het goede knopje hebt gevonden zal je gelijk afgerekend worden op je tablet-gebruik en zul je zulke bemoedigende woorden horen als "Zie je wel, het werkt toch maar zo-zo, zo'n tablet", of "Kan je voor de volgende repetitie toch gewoon je bladmuziek uitprinten? Dit werkt duidelijk gewoon niet". Xenofobie en de conservatieve klassieke-muziekwereld gaan vaak nog hand in hand.

In een volgende blogpost zal ik de essentiële Android-apps op een rijtje zetten voor de klassieke musicus.
